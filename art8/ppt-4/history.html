<meta charset="utf-8" name="viewport" content="width=device-width, initial-scale=1.0">
<p><b>Історія</b></p>
<hr>
<p>Історичні хроніки доносять до сучасників чимало фактів гри в м'яча у різних кінцях світу та в різні часи. Серед тих країн, де ігри з м'ячем набули масового й вуличного характеру стала Англія XVIII—XIX століть (цей період тепер називають — «народний футбол» Medieval football). Величезні натовпи, без жодних правил, ганяли м'яча по міських вулицях і сільських дорогах: ловили, кидали, штовхали, робили все, щоб загнати на сторону противника. Зазвичай ці «матчі» закінчувалися загальної бійкою тому місцеві урядники намагалися різними засобами унормувати їхнє проведення, а то й скасовували (були часи, коли ганяти м'яча було суворо заборонено). Але, поступово, гра увійшла в більш-менш організовані рамки й міцно утвердилася в англійських навчальних закладах, як один із видів дозвілля та спортивних занять.</p>

<p>Ігри-сутички народного футболу (Medieval football) в Англії, зазвичай, проводилися в переддень релігійних чи світських свят. Відтак на роковини перемоги під Ватерлоо в містечку Регбі знову було дозволено поганяти м'яча. Саме ця днина стала пам'ятною для історії спорту, адже на полі місцевого коледжу шістнадцятирічний Вільям Вебб-Елліс (William Webb Ellis) схопив м'яча руками та, наперекір тодішнім правилам, кинувся з ним не назад, а до «міста» суперників. Це було порушення правил, але воно й послужило поштовхом до виникнення нової гри.</p>

<p>Першоджерелом легенди про Вільяма Уебб Елліса, який порушив <a href="https://www.world.rugby/the-game/laws/home" target="_blank">правила гри</a> в футбол і побіг з м'ячем в руках вперед, став допис до шкільного журналу містечка Регбі «The Meteor», надрукований 10 жовтня 1876 року. Колишній учень школи, антиквар Меттью Блоксхем у своєму листі заявив, що в містечку Регбі народився новий вид спорту, де гра йшла переважно руками — саме завдяки вчинку Вільяма Вебба Елліса (адже в тодішньому футболі головним елементом були удари по м'ячу ногами, а руками можна було лише піймати м'яча та одразу віддати назад). Окрім єдиної цієї згадки інших авторитетних джерел, які засвідчили б такий випадок англійські дослідники не віднайшли.</p>

<p>Натомість сюжет укорінився в регбійний культурі, а Елліс став одним із символів гри. В школі, де Вебб-Елліс навчався, ця подія увічнена меморіальною дошкою, а пізніше йому було поставлено пам'ятник. Іменем Вебб-Елліса названий найпрестижніший регбійний трофей, який вручають переможцям чемпіонату світу з регбі.</p>
<hr>
<p>Альберт Пелл, випускник школи містечка Регбі, привіз гру в Кембридж і організував там першу команду. Спочатку правила гри в різних школах відрізнялися. Перші офіційні правила були прийняті в Регбі у 1845 році. У 1848 році були затвердженні Кембридзькі правила. У 1863 році з'явилися офіційні правила гри в футбол. Однак, частина гравців не погодилася з футбольними правилами й вийшла з Футбольної асоціації. Союз футболу Регбі (RFU, англ. Rugby Football Union) утворено 1871 року. Наприкінці 19 століття в регбійній Британії стався розкол у зв'язку зі звинуваченням цілої низки клубів з північної Англії в оплаті гравцям за гру. Північноанглійські шахтарські клуби вийшли з Союзу й утворили власний Північний союз, перейменований з 1901 у Північну регбійну лігу. Спочатку змагання в лізі проводилися за правилами Союзу, але згодом відбулися зміни, які остаточно відокремили регбіліг від класичного регбі.</p>
<hr>

<p><a href="news.html">На головну</a></p>